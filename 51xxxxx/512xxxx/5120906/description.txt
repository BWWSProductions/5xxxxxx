


Di fronte al muro di gomma dell'oligarchia italiana, un gruppo di giovani milanesi sceglie di non restare in silenzio. Si da il nome resistenziale di "Qui Milano Libera". Si arma di volantini, telecamere, megafoni e ingaggia incontri faccia a faccia con politici, ministri, giornalisti, uomini d'affari. Sotto l'obiettivo di una telecamera impertinente passano praticamente tutti: politici (Andreotti, Berlusconi Mastella, Bossi, D'Alema, Formigoni, Parisi, Dell'Utri, Previti...), giornalisti (Fede, Ferrara, Mieli, Farina, Lerner, Vespa, Belpietro...), manager (Confalonieri, Profumo, Catania, Costa, Scaroni...).
Fino ad arrivare a oggi: i nuovi deputati e senatori interpellati all'atto del loro insediamento. Straordinaria l'incursione a sorpresa di Ricca al raduno nazionale del Pdl che ha suscitato l'ira di  Berlusconi. Trattati come pericolosi sovversivi, Ricca e i suoi compagni spesso finiscono in questura o, peggio, sono aggrediti dalle guardie del corpo. Tutto ripreso dalle telecamere. Le loro incursioni rivelano un quadro fedele dell'Italia di oggi.