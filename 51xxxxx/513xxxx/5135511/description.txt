Filter Furore: Fleetwood Mac
 
Een hele jonge Harry de Winter interviewt Fleetwood Mac in 1976, dus net voor deze Brits/Amerikaanse groep wereldwijd eeuwige roem zou vergaren met het miljoenen verkopende album Rumours. Tevens speelt de band live stevige versies van inmiddels klassieke - maar ten tijde van de uitzending fonkelnieuwe - Rumours -tracks als Go your own way en You make loving fun. Dit item is eerder uitgezonden door de NCRV in het popprogramma Filter Furore op 30 november 1976.  
   
Fleetwood Mac
 
We zijn ruim een decennium verder wanneer Jan Douwe Kroeske drummer Mick Fleetwood en gitarist Billy Burnette van Fleetwood Mac interviewt, ten tijde van het succes van het comebackalbum Tango in the night. Eerder uitgezonden door de VARA op 2 februari 1989.  
   
Cream
 
Documentaire over de allereerste supergroep in de popmuziek: Cream, die slechts bestond van 1966 tot 1969, maar wel Eric Clapton, Jack Bruce en Ginger Baker in de gelederen had. Op 26 november 1968 speelde Cream haar laatste concert in de Londense Royal Albert Hall. Deze documentaire staat onder meer stil bij de eerste reunie (in 25 jaar) in 1993, ter ere van hun inhuldiging in de Rock 'n Roll Hall of Fame. (nadien zou de band in 2005 en 2006 nog eens een paar - zeer succesvolle - concerten in Londen en New York geven).  
   
Little Feat - Skin it back
 
Net verschenen op dvd: het optreden dat de Amerikaanse rockband Little Feat in 1977 (dus nog inclusief voorman Lowell George) gaf voor het Duitse Rockpalast. Sterker nog, het ging om de allereerste uitzending van het thans legendarische popprogramma. We mogen u alvast een uitgesponnen versie van de Feat-kraker Dixie chicken laten horen als ook een van de mooiste countrypopminiatuurtjes ooit, Willin. En ja, de dvd is natuurlijk weer te winnen via www.cultura.nl -> popjazzworld.  
